# KEST1VL Lokaverkefni H19
Verkefnið gildir *20%* af lokaeinkunn

Vinnið saman í tveggja manna hópum. Haldið utan um verkefnið á [github](https://github.com).

Búið til lokaða geymslu (*e. private repository*) sem í eiga að vera eftirfarandi skjöl (snyrtilega upp sett með markdown þar sem það á við):
-   README.md, kynning á verkefninu, rökstuðningurinn og leiðbeiningarnar sem talað er um neðar á síðunni.
-   skipanir.sh, þær skipanir sem þið notuðuð til að leysa verkefnið.
-   Dagbækur (.md skrár), ein fyrir hvorn nemanda. Hér haldið þið utan um hvað þið gerðuð í verkefninu.

Skilið svo hlekknum á geymsluna ykkar inn á Innu og bjóðið kennaranum ykkar aðgang (*e. collaberator*) að geymslunni.

---
# Jólaskór ehf.
Fyrirtækið *Jólaskór* hefur beðið ykkur um að setja upp lítið linux tölvukerfi fyrir sig. Fyrirtækið er mjög gamalt og sérhæfði sig á árum áður í þjófnaði og eignaspjöllum en í dag sérhæfir það sig í setja góðgæti og leikföng í skó ásamt því að starfsmennirnir koma fram á hinum ýmsu skemmtunum.

Í dag er 12 starfsmenn á launaskrá fyrirtækisins en fjölgar fljótlega um 2.

## Starfsmannalisti og deildaskipting
Nafn | Hópar/Deildir | Notendanafn | Lykilorð
--- | --- | --- | --- 
Grýla | allir, gjafadeild, leikdeild, songdeild | gryla | pass.123
Stekkjastaur | allir, gjafadeild | staur | pass.123
Giljagaur | allir, gjafadeild | gaur | pass.123
Stúfur | allir, gjafadeild | stufur | pass.123
Þvörusleikir | allir, gjafadeild | thvari | pass.123
Pottaskefill | allir, gjafadeild | skefill | pass.123
Askasleikir | allir, gjafadeild | askur | pass.123
Hurðaskellir | allir, gjafadeild | skellir | pass.123
Skyrgámur | allir, leikdeild | gamur | pass.123
Bjúgnakrækir | allir, leikdeild | bjugi | pass.123
Gluggagægir | allir, leikdeild | gluggi | pass.123
Gáttaþefur | allir, songdeild | gatti | pass.123
Ketkrókur | allir, songdeild | krokur | pass.123
Kertasníkir | allir, songdeild | kerti | pass.123

### Val á stýrikerfi
Það fyrsta sem þarf að gera er að velja hvaða linux þið ætlið að velja. Kynnið ykkur þessi hér fyrir neðan og veljið svo eitt til að setja upp (rökstyðjið val ykkar (ca. 200 orð)).
- Ubuntu, https://ubuntu.com
  - Kubuntu, https://kubuntu.org
  - Lubuntu, https://lubuntu.net
  - Ubuntu MATE https://ubuntu-mate.org
- elementary os, https://elementary.io
- Mint, https://www.linuxmint.com til í ýmsum útgáfum

Setjið svo stýrikerfið upp á VirtualBox (hjá báðum hópmeðlimum). Uppfærið stýrikerfið og setjið upp viðeigandi forrit t.d. þróunarumhverfi fyrir Python. Sejið upp viðeigandi þema (e. desktop theme) fyrir fyrirtækið, sjá t.d. [hér](https://itsfoss.com/christmas-linux-wallpaper/).

### Hópar
Búið til hópana *allir*, *gjafadeild*, *leikdeild* og *songdeild*.

### Möppur og réttindi
Búið til möppuna **jolagogn** á skráarkerfis rótina (/) og svo möppurnar **Sameign**, **Gjafadeild**, **Leikdeild** og **Songdeild** í **jolagogn**. Stillið réttindin á möppunum þannig að allir notendur hafi les og skrifréttindi ásamt keyrsluréttindum á **Sameign** möppuna, þeir sem eru í *gjafadeild* hópnum hafi les og skrifréttindi ásamt keyrsluréttindum á **Gjafadeild** möppuna og svo sambærilegt fyrir **Leikdeild** og **Songdeild**. Tryggið að aðrir en þeir sem eru í réttum hópum hafi ekki aðgang að möppunum. Tryggið einnig að notendur geti eingöngu eytt sínum skrám úr ofantöldum möppum.

### Notendur
Búið til notendurna og setjið notendurna í rétta hópa. Tryggið að þegar notendurnir eru búnir til að fullt nafn sé skráð á þá, þeir fái bash skelina, heimasvæði sé búið til fyrir þá og að í heimasvæði hvers notenda séu möppurnar **Vinna** og **Leikir** auk vísunar (e. link) á möppurnar sem eru í **jolagogn** möppunni. Tryggið að notendur þurfi að breyta um lykilorð þegar þeir skrá sig inn í fyrsta skipti.

### Annað
Askasleikir og Hurðaskellir hefja ekki störf alveg strax, tryggið því að ekki sé hægt að skrá sig inn sem þeir með því að læsa/loka þeirra aðgangi.

Grýla þarf að geta notað `sudo` skipunina, aðrir notendur mega ekki nota sudo skipunina.

Skrifið leiðbeiningar fyrir Grýlu þar sem þið útskýrið hvernig á að búa til notendur og setja í rétta hópa ásamt því að útskýra hvernig hún getur virkjað aðganga þeirra starfsmanna sem hefja ekki störf strax.
